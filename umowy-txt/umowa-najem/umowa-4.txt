Umowa najmu lokalu mieszkalnego (1)

Zawarta w dniu 1 września 2009 roku w Krakowie pomiędzy:

Janem Kowalskim, legitymującym się dowodem osobistym Nr AIS 12345, zamieszkałym w Krakowie przy ul. Dzielnej 5, kod pocztowy 31-254, zwanym dalej Wynajmującym

a

Andrzejem Nowakiem, legitymującym się dowodem osobistym Nr AID 54321, zamieszkałym w Poznaniu przy ul. Walecznej 58/15, kod pocztowy 61-841, zwanym dalej Najemcą

§ 1

Wynajmujący oświadcza, że jest właścicielem mieszkania znajdującego się przy ul. Zielnej 5/12 w Krakowie.

§ 2


1. Wynajmujący oświadcza, iż oddaje Najemcy mieszkanie wymienione w § 1 niniejszej umowy do używania wyłącznie w celach mieszkaniowych.

2. Wydanie mieszkania nastąpi w dniu 2 września 2009 roku, protokolarnie (2).

§ 3

1. Najemca zobowiązuje się opłacać czynsz najmu w wysokości 700,00 zł (słownie: siedemset złotych 00/100) do dnia dziesiątego każdego miesiąca. Wpłaty będą dokonywane na rachunek bankowy Wynajmującego o Nr 16 0000 1111 2222 3333 4444 5555 a terminem płatności będzie data wpływu kwoty na rachunek bankowy Wynajmującego.

2. Opłaty za media, związane z korzystaniem z mieszkania będą opłacane terminowo przez najemcę, po przekazaniu mu rachunków przez Wynajmującego, co najmniej na tydzień przed upływem terminu płatności.

§ 4

1. Najemca zobowiązuje się wpłacić na rzecz Wynajmującego 3.000,00 zł (słownie: trzy tysiące złotych 00/100) kaucji (3) na zabezpieczenie ewentualnych przyszłych roszczeń Wynajmującego z tytułu najmu mogące powstać do dnia opróżnienia lokalu bądź ustania stosunku najmu. Kwota kaucji zabezpieczającej zostanie uiszczona na rachunek bankowy Wynajmującego podany w § 3 w dniu 2 września 2009 roku.

2. Zwaloryzowaną sumę kaucji Wynajmujący zwraca Najemcy w ciągu miesiąca od dnia opróżnienia lokalu bądź wygaśnięcia stosunku najmu. Zwrot zostanie dokonany na rachunek bankowy Najemcy Nr 16 5555 4444 3333 2222 1111 0000. Terminem płatności będzie data wpływu kwoty na rachunek bankowy Najemcy.

§ 5

Czynsz może być podwyższany maksymalnie dwa razy w roku. (4)

§ 6

Drobne nakłady i konserwacje obciążają najemcę lokalu, należą do nich w szczególności: drobne naprawy podłóg, drzwi i okien, malowanie ścian, podłóg oraz wewnętrznej strony drzwi wejściowych, jak również drobne naprawy instalacji i urządzeń technicznych, zapewniających korzystanie ze światła, ogrzewania lokalu, dopływu i odpływu wody. (5)

§ 7

Najemca jest obowiązany utrzymywać lokal oraz pomieszczenia, do używania których jest uprawniony, we właściwym stanie technicznym i higieniczno - sanitarnym określonym odrębnymi przepisami oraz przestrzegać porządku domowego. Najemca jest także obowiązany dbać i chronić przed uszkodzeniem lub dewastacją części budynku przeznaczone do wspólnego użytku, jak dźwigi osobowe, klatki schodowe, korytarze, pomieszczenia zsypów, inne pomieszczenia gospodarcze oraz otoczenie budynku. (6)

§ 8

W razie awarii wywołującej szkodę lub zagrażającej bezpośrednio powstaniem szkody najemca jest obowiązany niezwłocznie udostępnić lokal w celu jej usunięcia. (7)

§ 9

1. Nie później niż na miesiąc naprzód, na koniec miesiąca kalendarzowego, wynajmujący może wypowiedzieć stosunek prawny, jeżeli najemca:

a) pomimo pisemnego upomnienia nadal używa lokalu w sposób sprzeczny z umową lub niezgodnie z jego przeznaczeniem lub zaniedbuje obowiązki, dopuszczając do powstania szkód, lub niszczy urządzenia przeznaczone do wspólnego korzystania przez mieszkańców albo wykracza w sposób rażący lub uporczywy przeciwko porządkowi domowemu, czyniąc uciążliwym korzystanie z innych lokali, lub

b) jest w zwłoce z zapłatą czynszu lub innych opłat za używanie lokalu co najmniej za trzy pełne okresy płatności pomimo uprzedzenia go na piśmie o zamiarze wypowiedzenia stosunku prawnego i wyznaczenia dodatkowego, miesięcznego terminu do zapłaty zaległych i bieżących należności, lub

c) wynajął, podnajął albo oddał do bezpłatnego używania lokal lub jego część bez wymaganej zgody właściciela, lub

d) używa lokalu, który wymaga opróżnienia w związku z koniecznością rozbiórki lub remontu budynku.

2. Wypowiedzenie powinno być dokonane na piśmie pod rygorem nieważności. (8)

§ 10

Jeżeli wady najętego lokalu są tego rodzaju, że zagrażają zdrowiu najemcy lub jego domowników albo osób u niego zatrudnionych, najemca może wypowiedzieć najem bez zachowania terminów wypowiedzenia, chociażby w chwili zawarcia umowy wiedział o wadach.

§ 11

W kwestiach nieuregulowanych w niniejszej umowie zastosowanie mają przepisy Kodeksu cywilnego oraz ustawy z dnia 21 czerwca 2001 r. o ochronie praw lokatorów, mieszkaniowym zasobie gminy i o zmianie Kodeksu cywilnego (Tekst jednolity: Dz. U. 2005 r. Nr 31 poz. 266).


§ 12

Umowa zostaje sporządzona w dwóch jednobrzmiących egzemplarzach po jednym dla każdej ze stron.

Wynajmujący                                                                                                   Najemca

________________________________________________________________________________

(1). Umowa o odpłatne używanie lokalu może być zawarta na czas oznaczony lub nieoznaczony (art. 5 ust. 1 ustawy z dnia z dnia 21 czerwca 2001 roku o ochronie praw lokatorów, mieszkaniowym zasobie gminy i o zmianie Kodeksu cywilnego).

(2). Przed wydaniem lokalu najemcy strony sporządzają protokół, w którym określają stan techniczny i stopień zużycia znajdujących się w nim instalacji i urządzeń. Protokół stanowi podstawę rozliczeń przy zwrocie lokalu (art. 6c w/w ustawy).

(3). Zawarcie umowy najmu może być uzależnione od wpłacenia przez najemcę kaucji zabezpieczającej pokrycie należności z tytułu najmu lokalu, przysługujących wynajmującemu w dniu opróżnienia lokalu. Kaucja nie może przekraczać dwunastokrotności miesięcznego czynszu za dany lokal, obliczonego według stawki czynszu obowiązującej w dniu zawarcia umowy najmu. Kaucji nie pobiera się, jeżeli umowa dotyczy najmu lokalu zamiennego lub socjalnego bądź też jest zawierana w związku z zamianą lokalu, a najemca uzyskał zwrot kaucji bez dokonania jej waloryzacji.

Zwrot zwaloryzowanej kaucji następuje w kwocie równej iloczynowi kwoty miesięcznego czynszu obowiązującego w dniu zwrotu kaucji i krotności czynszu przyjętej przy pobieraniu kaucji, jednak w kwocie nie niższej niż kaucja pobrana. Kaucja podlega zwrotowi w ciągu miesiąca od dnia opróżnienia lokalu lub nabycia jego własności przez najemcę, po potrąceniu należności wynajmującego z tytułu najmu lokalu. (art. 6 w/w ustawy).

(4). Podwyższanie czynszu albo innych opłat za używanie lokalu, z wyjątkiem opłat niezależnych od właściciela, nie może być dokonywane częściej niż co 6 miesięcy. Termin ten biegnie od dnia, w którym podwyżka zaczęła obowiązywać. (art. 9 ust. 1 b w/w ustawy).

(5). Art. 6b ust. 2 w/w ustawy.

(6). Art. 6b ust 1 w/w ustawy.

(7). Art. 10 ust 1 w/w ustawy.

(8). Art. 11 w/w ustawy.